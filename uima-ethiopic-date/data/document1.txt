27/05/2004
የፌዴሬሽን ምክር ቤት የፌዴራል መንግሥት ለክልሎች በሚሰጠው የበጀት ድጎማ ቀመር ላይ ዛሬ ውይይት አድርጎ እንደሚያፀድቀው ታውቋል፡፡

ዛሬ ይፀድቃል ተብሎ የሚጠበቀው የበጀት ቀመር ላለፉት ሁለት ዓመታት ተግባራዊ ሲደረግ የቆየው የበጀት ቀመር ጊዜው የሚያልፍበት በመሆኑ እንዲተካው ነው፡፡ አዲሱ ቀመርም ከ2005 በጀት ዓመት ጀምሮ ለሦስት ዓመታት ተግባራዊ ይሆናል ተብሏል፡፡ 

ማተሚያ ቤት እስከገባንበት ጊዜ ድረስ የመጨረሻው የበጀት መጠን ባይታወቅም፣ በ2004 በጀት ዓመት ከተመደበው የድጎማ በጀት ብልጫ ያለው በጀት እንደሚመደብ የገንዘብና ኢኮኖሚ ልማት ሚኒስቴር ምንጮች ለሪፖተር ገልጸዋል፡፡

በ2004 ዓ.ም. ለፌዴራል መንግሥት ከተመደበው 117.8 ቢሊዮን ብር በጀት ውስጥ ለክልሎች 31.4 ቢሊዮን ብር ተመድቧል፡፡ የፌዴራል መንግሥት በበጀት ዓመቱ መጀመርያ ካፀደቀው በጀት በተጨማሪ፣ አራት ቢሊዮን ብር በጀት በማፅደቁ የ2004 ዓ.ም. የፌዴራል መንግሥት በጀት 121.8 ቢሊዮን ብር መድረሱ ይታወሳል፡፡

በ2004 በጀት ዓመት ከአዲስ አበባ ከተማ በስተቀር የድሬዳዋ ከተማ አስተዳደርና ዘጠኙ ክልሎች የፌዴሬሽን ምክር ቤት ባወጣው ቀመር 31.4 ቢሊዮን ብር ተከፋፍለዋል፡፡ ከዚህ ገንዘብ ውስጥ በፌዴራል መንግሥት አማካይነት የአዲስ አበባ አስተዳደር ከውጭ ከሚገኝ ዕርዳታ 93.5 ሚሊዮን ብር ተጠቃሚ ሆኗል፡፡

ከሁሉም ክልልሎች ትልቁ የድጎማ በጀት ተጠቃሚ የኦሮሚያ ክልል ሲሆን፣ 10.2 ቢሊዮን ብር አግኝቷል፡፡ ትንሹ የበጀት ተጠቃሚ የሆነው የሐረሪ ክልል ደግሞ በቀመሩ የተመደበለት 278.6 ሚሊዮን ብር ነው፡፡ በወቅቱ የበጀት ድጎማው የተሰላበት ቀመር አንድ ክልል ባለው የበጀት ፍላጎትና ከራሱ ምንጭ ገንዘብ የመሰብሰብ አቅሙ ግምት ውስጥ ገብቶ ነው፡፡ 

በዚህ ቀመር አራቱ በዕድገት ወደ ኋላ የቀሩት ክልሎች ጋምቤላ፣ ቤንሻንጉል ጉምዝ፣ አፋርና ሶማሌ አነስተኛ የበጀት ተቃሚ ለመሆን ተገደዋል፡፡ ምክንያቱም ከራሳቸው ምንጭ ገቢ የመሰብሰብ አቅማቸው አነስተኛ በመሆኑ ነው ተብሏል፡፡ በዚህ ምክንያት የሚመደብላቸው በጀት አነስተኛ መሆኑ ቅሬታ የፈጠረ ሲሆን፣ አራቱ ትላልቅ ክልሎች ኦሮሚያ፣ ደቡብ፣ አማራና ትግራይ ከሚደርሳቸው ጥቅል በጀት ውስጥ አንድ በመቶው ተቀንሶ በዕድገት ወደ ኋላ ለቀሩት ክልሎች እንዲመደብ መወሰናቸው ይታወሳል፡፡ 

የፌዴሬሽን ምክር ቤት ኮሙዩኒኬሽን ዳይሬክቶሬት ዳይሬክተር አቶ ገብሩ ገብረ ሥላሴ ለሪፖርተር እንደገለጹት፣ አዲሱ ቀመር መሠረት የሚያደርገው አሁንም የበጀት ፍላጎትንና ገቢ የመሰብሰብ አቅምን ነው፡፡ ነገር ግን ካለፈው የበጀት ቀመር የሚለየው ከየክልሎቹ በርካታ መረጃዎች ተሰብስበዋል ሲሉ ገልጸዋል፡፡ 

ከተሰበሰቡት መረጃዎች መካከል ክልሉ አንገብጋቢ ጉዳዬ ነው የሚለው በቀመር ውስጥ እንዲካተት መደረጉን የፌዴሬሽን ምክር ቤት መረጃዎች አመልክተዋል፡፡ ለምሳሌ የቤንሻንጉል ጉምዝ ከሱዳን ጋር ረዥም ድንበር ይጋራል፡፡ በዚህም ምክንያት የፀጥታ ችግር የሚፈጠርበት በመሆኑ በቀመር ውስጥ እንዲታይለት ይሆናል፡፡ 

ሌሎችም ክልሎች የጤና ተቋማት ግንባታ እንዲሁም የሰው ኃይል አለመሟላት፣ የትምህርት ተቋማት በሚፈልጉት ደረጃ አለመኖራቸውና ባሉትም የሰው ኃይልና የዕቃዎች አለማሟላትን እንደ ችግር አቅርበዋል፡፡ እነዚህ ችግሮች ከግምት እንደሚገቡላቸው ታውቋል፡፡ ይህንን የበጀት ቀመር ያዘጋጁት የፌዴሬሽን ምክር ቤትና የአዲስ አበባ ዩኒቨርሲቲ ባለሙያዎች ናቸው፡፡ 

ዛሬ በደቡብ ክልል ፕሬዚዳንትና በምክር ቤቱ የበጀት ቀመር ጉዳዮች ቋሚ ኮሚቴ ሰብሳቢ አቶ ሽፈራው ሽጉጤ አቅራቢነት ቀመሩ ቀርቦ ውይይት ከተደረገበት በኋላ  2004/2005 ይፀድቃል ተብሎ ይጠበቃል፡፡